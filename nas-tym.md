---
layout: page
title: Náš tým
permalink: /nas-tym/
---

### Markéta Kostlánová, hlavní průvodkyně

Ahoj! Jmenuji se Markéta a původně pocházím z krásné Litomyšle. Vystudovala jsem magisterský obor Sociální pedagogika na Univerzitě Palackého v Olomouci. Vyrůstala jsem ve skautu a skauting se stal mým životním stylem. Líbí se mi myšlenka snažit se žít tak, abych zanechala svět lepším. Ráda bych, aby se tento postoj odrážel v mém životě a také v lesním klubu. Čas trávený s dětmi mě baví a obohacuje a vnímám jej jako nesmírně důležitý, jelikož vím, že dětství ovlivňuje postoje, hodnoty a život člověka v dospělosti. 

Dětství jsem trávila v lese u rybníka, kde mě taťka učil rybařit a poznávat přírodu. Mám ráda toulky budislavskými lesy s pískovcovými skalami, divoký oceán na jihu Anglie, trampské písničky u plápolajícího ohně, zachycování atmosféry objektivem zrcadlovky a černý čaj s mlékem! :-)

![Markéta Kostlánová](/assets/tym/marketa.jpg)

 
### Eva Svitáková, průvodkyně

Ahoj, jmenuju se Eva, to jméno prý znamená živa a s tímto živem v sobě se neustále vyrovnávám. Skrze různé cesty přes výuku v hudebce, výchovu synů a dcery, asistování v základní škole, obchodování se zelenými potravinami, které mám stále ráda, mě to přivedlo až do lesní školky, kterou jsem si ze srdce přála pro svoje čtyři děti. Miluju vytváření hudby jakýmkoliv způsobem a pozorování jejích blahodárných relaxačních účinků. Ale nejbližší je mi hudba skrze příčnou flétnu, hru jsem studovala na Pražské konzervatoři a AMU, pak skrze kytaru i zpěv. Miluju svobodu. Svobodu poznávání nejvíc. A tu bych chtěla dopřát při svém průvodcování dětem v lesní školce Malejov.


### Zuzana Herzingerová, průvodkyně

Ahoj, jmenuji se Zuzana, jsem lektorkou jógy pro dospělé, děti i seniory, vedu kurzy Hrátky s batolátky, věnuji se masážím miminek. Ráda chodím do přírody, miluji tanec a pohyb. Mám dva syny, Matěje a Toníka, oba navštěvovali waldorfskou školku, což ovlivnilo (a dodnes ovlivňuje) celou naši rodinu. Jsem ráda s dětmi a starými lidmi, je s nimi skvělá, upřímná spolupráce. Pro děti budu, doufám, přítelkyní, na kterou se mohou spolehnout; pro mne jsou děti inspirací a potěšením. Pokud si s někým nepadneme do oka, zkusíme se s tím láskyplně poprat. Těším se na nová dobrodružství!

![Zuzana Herzingerová](/assets/tym/zuzka.jpg)


### Natalie Baránková, koordinátorka

Ahoj, jmenuji se Natalie, v současné chvíli jsem ze všeho nejvíc máma tří báječných hnědookých kluků, Timoteje, Jonatana a Samuela. Kdysi dávno jsem vystudovala tři značně nepraktické obory na Filosofické fakultě UK: Hebraistiku, Srovnávací literární vědu a Učitelství českého jazyka a literatury. Ráda čtu, hraju na housle a piju víno na balkoně, to všechno teď v poněkud omezené míře. Zato pořád hodně zpívám, kreslím, vyprávím příběhy a neustále odpovídám na otázky. Z mého perfekcionismu mě báječně vyvádějí děti (především ty vlastní), ale i tak jsem dost vytrvalá a ráda věci dotahuju do konce, když už se do něčeho pustím. Na práci v lesním klubu mě nejvíc baví vytváření komunity a péče o ni. Je to dost velká alchymie a výsledek je nejistý. Nepřestává mě však fascinovat, že celek je víc než souhrn jeho částí. 

![Natalie Baránková](/assets/tym/naty.jpg)


### Tereza Skalická, koordinátorka

Ahoj! Jsem Tereza a v Malejově zastávám část koordinační práce. Ráda spolupracuji v týmu a baví mě vytvářet zázemí pro práci a příjemné prostředí pro nás všechny. S manželem Honzou máme tři děti – Kryštofa, Magdalénu a Jenovéfu. Děti mi otevřely dveře k řadě témat, jedním z nich jsou různé možnosti vzdělávání.

Vystudovala jsem žurnalistiku, zajímám se o společenská témata a snažím se aspoň drobnostmi přispívat ke zlepšování prostředí, v němž žijeme. Ráda trávím čas s naší rozvětvenou rodinou a s přáteli. Jsem rodilá Pražačka, ale speciálním místem je pro mě také Šumava, odkud pochází část mé rodiny.

Mám ráda dobrou zmrzlinu, červené víno, hudbu, tanec, knížky a baví mě sledovat sport, hlavně atletiku a lední hokej. Pokud na to mám aspoň trochu klid, ráda peču a vařím. Nerada spěchám.

![Tereza Skalická](/assets/tym/tereza.jpg)


### Zuzana Turková, pokladník

Ahoj, jmenuji se Zuzana a jsem možná jednou z nejpraktičtějších osob v Malejově, ačkoli jsem vystudovala dějiny umění na Filozofické fakultě UK. Pocházím z Litomyšle, pár let jsem strávila ve Španělsku, ale nakonec jsem zakotvila v Praze, kde s manželem vychováváme naše dvě dcery - Johanku a Josefinku.

Můj život zásadně ovlivnilo dlouholeté působení ve skautu, kde jsem se naučila snad všechny pro život důležité věci a dovednosti.

Miluju pozorování dětského zápalu a absolutního soustředění při hře. Ve zbytcích volného času se ráda toulám po horách, sejdu se s přáteli nebo si přečtu knihu. Baví mě architektura a urbanismus. Jsem poměrně dobrý nakopávač a rozjížděč, ale špatný dotahovač.

![Zuzana Turková](/assets/tym/zuzka_cfo.jpg)
